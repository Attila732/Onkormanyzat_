<div class="px-10 bg-white/30 w-[100%] rounded-[40px] backdrop-blur-sm mt-5 md:mt-0 m-auto">
	<div class="">
		<p
			class="text-3xl sm:text-4xl lg:text-5xl font-bold text-center mt-8 mb-6 w-full h-fit text-cstm-gray py-3 rounded-t-3xl bg-cstm-lokalhir">
			Tűzgyújtás szabályai szabad területen</p>
		<div class="text-lg leading-relaxed">
			<p class="mb-4">Az erdőgazdálkodók kötelesek a turisztikai célpontnak számító parkerdők területén állandó és
				biztonságos
				tűzrakóhelyeket kialakítani. A kijelölt tűzrakóhelyet az erdőgazdálkodónak kell karbantartani, és az
				erdő tűz elleni
				védelmével kapcsolatos feltételek megteremtéséről is neki kell gondoskodni. A kialakított tűzrakóhelyen
				a tűzvédelmi
				rendelkezések betartásával bárki jogosult tüzet rakni.</p>
			<p class="mb-4">Az erdőterületen végzett égetés részletes szabályait a 4/2008 (VIII. 1.) ÖM rendelet 9. §
				tartalmazza. Védett
				természeti területen lévő erdőben – a kijelölt és a kiépített tűzrakóhely kivételével – tűz gyújtásához
				a
				természetvédelmi hatóság engedélye is szükséges.</p>
			<p class="mb-4">Amikor a tűzesetek bekövetkezésének valószínűsége nagy, az erdőgazdálkodásért felelős
				miniszter (Nemzeti
				Élelmiszerlánc-biztonsági Hivatal - NÉBIH), a katasztrófavédelem egyetértésével fokozott tűzveszélyt
				(TŰZGYÚJTÁSI
				TILALMAT) állapíthat meg és hirdethet ki. Ilyenkor tilos tüzet gyújtani az erdőterületeken, valamint a
				fásításokban
				és az ezek 200 méteres körzetében lévő külterületi ingatlanokon.</p>
			<p class="mb-4">A tilalom – amely vonatkozik a parlag- és gazégetésre is – kiterjed a felsorolt területeken
				található
				tűzrakóhelyekre, a vasút és közút menti fásításokra is. A jogi szabályozás és az ehhez kapcsolódó
				tűzgyújtási
				tilalom az erdők és fásítások környezetére értendő, de a tűz keletkezésének és terjedésének fokozott
				veszélye miatt
				ebben az időszakban sehol nem javasolt az égetés, tűzgyújtás.</p>
			<p class="mb-4">Az aktuális fokozott tűzveszélyről (tűzgyújtási tilalomról) a NÉBIH hivatalos honlapjain
				valamint az azokról elérhető további szakmai honlapokon
				tájékozódhat. A fokozott tűzveszély (tűzgyújtási tilalom) a közzétételtől a visszavonásig él! Az
				említett honlapokon
				az éppen aktuális állapot látható.</p>

			<h2>Avar és kerti hulladék égetése</h2>
			<p class="mb-4">A hatályos jogi szabályozás értelmében tilos az avar és a kerti hulladék égetése. A tiltás
				alól az önkormányzat
				helyi rendeletben felmentést adhat, abban szabályozva az égetés feltételeit, körülményeit, idejét.
				Arról, hogy mikor
				lehet a kertben égetni, a helyi önkormányzatnál kell érdeklődni. Amennyiben az önkormányzatnak nincs
				ilyen
				rendelete, akkor tilos az avar és a kerti hulladék égetése.</p>

			<h2>Kerti grillsütő használata, szalonnasütés, bográcsozás</h2>
			<p class="mb-4">A saját tulajdonú, belterületi ingatlanon található tűzhely, vagy grillsütő használata nem
				tiltott fokozott
				tűzveszély (tűzgyújtási tilalom) idején sem. Az ilyen – nyílt lángú – berendezések, eszközök használata,
				tűz
				gyújtása az ingatlanon belül az általános égetési, tűzgyújtási szabályok betartása mellett történhet.
			</p>
			<ul>
				<li class="mb-4">tüzet csak megfelelő időjárási körülmények között, szélcsendes időben szabad gyújtani,
				</li>
				<li class="mb-4">gondoskodni kell a megfelelő, tűz oltására alkalmas anyag, eszköz – víz, homok,
					kéziszerszám – kézközelben
					tartásáról,</li>
				<li class="mb-4">nem szabad felügyelet nélkül hagyni a tüzet, a még ki nem hűlt parazsat, hamut,</li>
				<li class="mb-4">az égetést követően a tüzet gondosan el kell oltani, és meg kell győződni arról, hogy
					valóban kialudt-e.</li>

			</ul>
		</div>
	</div>
</div>